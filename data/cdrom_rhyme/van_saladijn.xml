<?xml version='1.0'?><!DOCTYPE TEI.2 PUBLIC '-//TEI P4//DTD Main Document Type//EN' 'http://www.tei-c.org/Guidelines/DTD/tei2.dtd' [<!ENTITY % TEI.transcr 'INCLUDE'> <!ENTITY % TEI.prose 'INCLUDE'><!ENTITY % TEI.linking 'INCLUDE'><!ENTITY % TEI.figures 'INCLUDE'><!ENTITY % TEI.analysis 'INCLUDE'><!ENTITY % TEI.corpus 'INCLUDE'><!ENTITY % TEI.XML 'INCLUDE'><!NOTATION TEI-XML PUBLIC 'TEI P4' 'http://www.tei-c.org/Guidelines/DTD/tei2.dtd'>]><TEI.2><teiHeader>
<fileDesc>
<titleStmt>
<title>Van Saladijn</title>
<author>Hein van Aken</author>
</titleStmt>
<editionStmt>
<edition>F.A. Snellaert (ed.): Nederlandsche gedichten uit de veertiende eeuw van Jan van Boendale, Hein van Aken en anderen. Naar het Oxfordsche handschrift uitgegeven. Brussel, 1869, 539-549.</edition>
</editionStmt>
<publicationStmt>
<p></p>
</publicationStmt>
<sourceDesc>
<listBibl id="inlMetadata">
<bibl><interpGrp type="titleLevel1">
<interp value="Van Saladijn"/>
</interpGrp><interpGrp type="medium">
<interp value="book"/>
</interpGrp><interpGrp type="authorLevel1">
<interp value="Hein van Aken"/>
</interpGrp>
<interpGrp type="ipr">
<interp value="online"/>
</interpGrp><interpGrp type="corpusProvenance">
<interp value="cdrom-mnl"/>
</interpGrp>
<interpGrp type="pubYear_from"><interp value="1390"/></interpGrp>
<interpGrp type="witnessYear_from"><interp value="1390"/></interpGrp>
<interpGrp type="pubYear_to"><interp value="1410"/></interpGrp>
<interpGrp type="witnessYear_to"><interp value="1410"/></interpGrp>
</bibl>
</listBibl>
<bibl id="original-metadata-cdrom-version"><![CDATA[
<TITEL>Van Saladijn</TITEL>
<TITEL>Van den coninc Saladijn en van Hughen van Tabaryen</TITEL>
<TITEL>Hughen van Tyberien</TITEL>
<author>Hein van Aken</author>
<AARD>Rijm</AARD>
<BRON nr="D12">Oxford, Bodleian Library, Marshall 29</BRON>
<DATUM>1390-1410</DATUM>
<OMVANG>290 verzen</OMVANG>
<BRON.OPM>Het handschrift telt 102 bladen, per blad 2 kolommen, 49 regels per kolom. Van Saladijn bevindt zich op fol. 86v-88r. De codex bevat achtereenvolgens: Melibeus (fol. 1-22r), Jans teesteye (fol. 24v-45v), Noch meer van wiven (fol. 45v-46r), Van ghevene (fol. 46r-46v), Boec vander wraken (fol. 48r-78v), Van Maskeroen (fol. 80r-86v), Van Saladijn (fol. 86v-88r), Tien plaghen ende die tien ghebode (fol. 88v-101r), Noch die tien ghebode (fol. 101r-v) en Noch van Salladine (fol. 101v-102r).</BRON.OPM>
<EDITIE>F.A. Snellaert (ed.): Nederlandsche gedichten uit de veertiende eeuw van Jan van Boendale, Hein van Aken en anderen. Naar het Oxfordsche handschrift uitgegeven. Brussel, 1869, 539-549.</EDITIE>
<STATUS>Kritisch</STATUS>
<BRONMNW>1146 </BRONMNW>
<EDITIE.OPM>De gothische hoofdletter J, in Snellaerts editie zowel gebruikt voor de huidige I als voor J, werd hier steeds als I overgenomen.</EDITIE.OPM>
<BRONNEN>Oxford, Bodleian Library, Marshall 29</BRONNEN>
<HSDRUK>Dystorie van Saladine</HSDRUK>
]]></bibl>
</sourceDesc>
</fileDesc>
</teiHeader>
<text>
<body><head type="title"><pb n="539"/> DIT ES VAN SALADIJN.</head>
<l>HET doet goet aenden wisen leren /</l>
<l>Want mer alle wijsheit ane verstaet.</l>
<l>Die hem te haren werken keren /</l>
<l>Alle wijsheit hi begaet.</l>
<l n="5">Sietmen oec der wiser heren</l>
<l>Eneghen doen dat hem mestaet /</l>
<l>Dat en es sijn bate noch sijn ere;</l>
<l>En es nieman vroet in domme daet.</l>
<l>Een coninc / hiet heer Saladijn /</l>
<l n="10">In Heydenisse een rijc soudaen /</l>
<l>Hi was de vroomste Sarrasijn</l>
<l>Daer yc ye af conde verstaen:</l>
<l>Wide ende side al tlant was sijn /</l>
<l>Dat volc was hem onderdaen;</l>
<l n="15">Hi haette dorperlyc venijn /</l>
<l>Ende meneghe doecht haddi bevaen.</l>
<l>Tenen tiden dat dese coninc</l>
<l>Regneerde in sinen jaren /</l>
<l>Gheviel dat tfolc voer ende ghinc</l>
<l n="20">Over zee met groten scaren.</l>
<l><pb n="540"/>Op enen dach men tstride vinc</l>
<l>Der vele vrome riddre waren /</l>
<l>Daert den onsen qualiken verghinc /</l>
<l>Want God en woudse niet bewaren.</l>
<l n="25">Dat was een jammerlike dinc:</l>
<l>Si bleven doot met groten scaren.</l>
<l>Een heer / hiet Hughe van Taberyen /</l>
<l>Wert daer ghevaen inden strijt.</l>
<l>Ghevanghen ende doot bleef sine partie /</l>
<l n="30">De zeghe en haddene niet ghevrijt.</l>
<l>Al Galilee / ende alle die</l>
<l>Van daer omtrent was sine tier tijt.</l>
<l>Soe seer en scaemden riddre nye /</l>
<l>Alse dat hi verwonnen lijt.</l>
<l n="35">Vore den coninc brachtemen desen /</l>
<l>Dine gruete / ende seide: hijn soude</l>
<l>Vander doot niet moghen ghenesen /</l>
<l>En ware dat hi hem gheven woude</l>
<l>Hondert dusentech (moester wesen)</l>
<l n="40">Besante van finen goude.</l>
<l>Doe antwerde heer Hughe na desen /</l>
<l>Dat hem onghereet wert die scoude.</l>
<l>"Here / al vercochtic al mijn lant</l>
<l>Ende mijn erve al uten gronde /</l>
<l n="45">In conde soe meneghen besant</l>
<l>Niet ghefineren noch de ponde."</l>
<l><pb n="541"/>Doe antwerde die coninc te hant /</l>
<l>Dat hire met sire truwen vor stonde /</l>
<l>Hi gave hem een jaer vor de hant /</l>
<l n="50">Op dat hijt hem verghelden conde.</l>
<l>Her Hughe antwerde den goeden man:</l>
<l>"Here / soe moestic weder comen;</l>
<l>Want ic soe vele goets niet en can</l>
<l>Ghefineren / wat mi mochte vromen."</l>
<l n="55">"Ghi selter / seit hi / wel comen an /</l>
<l>Daer bi es goet respijt ghenomen /</l>
<l>Ende bidt uwen edelen lieden dan</l>
<l>Datsi u helpen tuwen vromen.</l>
<l>Want ghi sijt vromech ende stout /</l>
<l n="60">Ende een riddre van prise goet /</l>
<l>Ende alle die Kerstene die sijn u hout.</l>
<l>Hets recht datmen dor u doet."</l>
<l>"God loons u / heer / menichfout!</l>
<l>Nu willic wech. God gheve mi spoet</l>
<l n="65">Dat ic verghelde dese scoud."</l>
<l>"Ghijn selt: u vaert noch bliven moet."</l>
<l>Die coninc leydene al onghespaert</l>
<l>Alte hant ter cameren binnen.</l>
<l>"Her Hughe / sprac hi / maect mi ter vaert</l>
<l n="70">Riddre / ic moet ridderscap kinnen /</l>
<l>Ic hebt langhe tijt begaert.</l>
<l>Wat ridderscap es / doet mi versinnen:</l>
<l>Leert mi haer wesen ende haren aert</l>
<l>Om den God / die de Kersten minnen."</l>
<l n="75">"Here / her coninc / dat moet bliven /</l>
<l>Want u te leerne niet en es.</l>
<l><pb n="542"/>En mochte aen u niet becliven /</l>
<l>Daer om en es u niet ghetes.</l>
<l>Men mach gheen hogher dinc bescriven</l>
<l n="80">Dan ridderscap / des sijt gewes.</l>
<l>Ic soude een vremde dinc bedriven /</l>
<l>Cleedic met samite mes.</l>
<l>Want het sijn so hoghe saken /</l>
<l>Ende sijn so vol heilichede /</l>
<l n="85">Dat ghire niet ane en moch gheraken /</l>
<l>Ghi en wert van kerstenen seden.</l>
<l>Ende oec soe soudre mede laken</l>
<l>Mijn lof / mijn eer in allen steden."</l>
<l>"Her Hughe / ghi moet mi emmer maken</l>
<l n="90">Riddre / wat helpter om ghestreden?</l>
<l>Ghi seght daer af soude mendren sere</l>
<l>U lof / ende u ere tegaen.</l>
<l>En mach: ghine hebbes ghene onere /</l>
<l>Want ic heb u al hier ghevaen;</l>
<l n="95">Dus moeti / in allen kere /</l>
<l>Nu te minen dienste staen."</l>
<l>"Soe willic dan doen gherne / here /</l>
<l>Na dien dat moet sijn ghedaen."</l>
<l>Her Hughe dede den coninc dwaen.</l>
<l n="100"><pb n="543"/> "Wat dat bediet leer ic u:</l>
<l>Dat ghi al oncuuscheit versmaet /</l>
<l>Ende maect u alder scalcheit scu /</l>
<l>Ende dat ghi u in oetmoede maect /</l>
<l>Ende leydt een reyne leven nu /</l>
<l n="105">Ende dat ghi alle dinghen haet</l>
<l>Daermen in mach venden fu."</l>
<l>Dit dochte den coninc al te goet.</l>
<l>Men leydene op een bedde scone.</l>
<l>"Her Hughe / sprac hi / nu maect mi vroet</l>
<l n="110">Wat dbedde bediet? dat u Gode lone."</l>
<l>"Here / ghi selt setten sin ende moet</l>
<l>U bedde te makene in Gods trone /</l>
<l>Daer ghi ewelike op roet;</l>
<l>Ende God spant daer den sinen crone."</l>
<l n="115">Nuwe linen cledre / scone ende witte /</l>
<l>Began men te doen den coninc ane.</l>
<l>"Her Hughe / sprac hi / wat bediedt dit /</l>
<l>Ende wat ghevet ons te verstane?"</l>
<l>"Heer / ghi selt van alre smette</l>
<l n="120">Reyne ende wit sijn als .j. zwane;</l>
<l>Dat u gheen archeit aen en sitte /</l>
<l>Hier inne pijnt u te volstane."</l>
<l>Her Hughe cledem enen roc root.</l>
<l>Die coninc vraghedem wer om hijt dade?</l>
<l n="125">"Here / sprac hi / dat ghi cleyne ende groot</l>
<l>Altoes selt gheven / vruech ende spade /</l>
<l>Ende dat ghi recht al totter doot</l>
<l>Altoes selt vorderen goede dade;</l>
<l><pb n="544"/>Ende waer die Heilighe Kerke heeft noot /</l>
<l n="130">Moeti bescermen hare scade."</l>
<l>Een wit gordelkijn van prise</l>
<l>Gordi den coninc te dien stonden.</l>
<l>"Here / sprac hi / dit bediet maghedoems wise /</l>
<l>Ende hout reynicheyt tallen stonden.</l>
<l n="135">Luxurie haet God; also doedise /</l>
<l>Want met haer sijn dootsonden.</l>
<l>Cuyscheit gheeft ons der ingle spise /</l>
<l>Als wi in reynicheiden werden vonden."</l>
<l>Twe zwerte scoen hi hem aen dede.</l>
<l n="140">De coninc vreeghdem waer omme hijt doet?</l>
<l>"Here / om dat ghi overmoedechede</l>
<l>Altoes selt werpen onder voet /</l>
<l>Ende dat van eerden al uwe lede</l>
<l>Sijn / daer ghi weder toe moet.</l>
<l n="145">Oetmoet maect inden hemel stede</l>
<l>Den sinen / ende gheeft daer toe goeden spoet.</l>
<l>Hi spien hem .ij. verguldene sporen.</l>
<l>De coninc vreeghdem waer omme het ware?</l>
<l>"Here / dat ghi coenlec alles te voren</l>
<l n="150">Rijdt in uwe viande scaere.</l>
<l>Ende laet u bloetheit niet becoren</l>
<l>Dat si u bringhe in eneghen vaere.</l>
<l>Biden goude sidi bezworen</l>
<l>Gode te dienene al uwe jaere.</l>
<l n="155">Nu gordt hi den coninc sijn zweert /</l>
<l>Dien dit algader wel behaecht;</l>
<l>Wat dit bediedt heeft hi begheert /</l>
<l>Ende heves hem ghevraeght.</l>
<l><pb n="545"/>"Heer / sijt gherecht / ende onrecht weert.</l>
<l n="160">Soe wien ghi veronrechten saeght /</l>
<l>Dat ghi als .j. leeu ghebeert</l>
<l>Op onrecht / tote dat ghijt verweert.</l>
<l>Noch bediet dit zweert een ander sake /</l>
<l>Dat es grote ontfarmechede:</l>
<l n="165">Alse arme liede sijn tonghemake</l>
<l>Wedewen ende wesen mede /</l>
<l>Die seldi met live ende met sprake</l>
<l>Bescermen haer lijf ende haer lede /</l>
<l>Waer hem aen rike liede yet ghebrake.</l>
<l n="170">Dats der karitaten zede.</l>
<l>Een huve / wit als een snee /</l>
<l>Sette hi opt hooft her Saladine.</l>
<l>"Heer / nu en steet u nemmee</l>
<l>In gheenrewijs hoverdech tsine.</l>
<l n="175">Met Gode es hoveerde ghevee;</l>
<l>Hi worptse inde helsche pine /</l>
<l>Daer si doeghet menech wee /</l>
<l>Ende baedt inder hillen fenine."</l>
<l>"Her Hughe / sprac hi / ghebrect yet mi:"</l>
<l n="180">"Iaet / here / in uwen hals enen slach."</l>
<l>"Soe gheeften mi: "In der." "Waer bi?"</l>
<l>"Om dat ics niet doen en mach /</l>
<l>Om dat ic u ghevanghene si;</l>
<l>Daer omme hoort daer toe verdrach.</l>
<l n="185">Die riddere slaen sal / moet sijn vrij.</l>
<l>Het werdt wel op enen anderen dach,"</l>
<l>"Her Hughe / sprac hi / maect mi dit conde</l>
<l>Wat tslach bediet / ende niet en missaect /</l>
<l><pb n="546"/>Want ict wel gherne ondervonde."</l>
<l n="190">Als hi dit vreghede / her Hughe spraect:</l>
<l>"Here / ghi selt peinsen talre stonde</l>
<l>Om hem die u riddre heeft ghemaect /</l>
<l>Ende houden in uwer herten gronde</l>
<l>Wat hi u leerde al onghelaect.</l>
<l n="195">Here / nu willic u visieren</l>
<l>.IIII. poente die sijn so verheven /</l>
<l>Die ghi emmer moet hantieren /</l>
<l>Seldi leiden ridders leven.</l>
<l>Verraders ende al haer manieren</l>
<l n="200">Haet / want God heefse verdreven;</l>
<l>En laet u daer toe niet bestieren /</l>
<l>Dat ghi enech valsch vonnesse laet gheven.</l>
<l>Dander es / laet u gheraden:</l>
<l>Beyde vrouwen ende joncfrouwen /</l>
<l n="205">Wildi riddre sijn van daden /</l>
<l>Soe moeti hen dienen met trouwen /</l>
<l>Ende met uwer macht staen in staden;</l>
<l>Als ghise in doghene selt bescouwen /</l>
<l>Toent aen hen altoes uwe ghenaden /</l>
<l n="210">Ende des en laet u niet berouwen.</l>
<l>Gode es terde poent bequame /</l>
<l>In groter eren hoeghe vermeten /</l>
<l>Dats soberheit / een reyne name /</l>
<l>Des en willic niet vergheten:</l>
<l n="215">Het es elken here wel betame</l>
<l>Te maten drincken ende eten;</l>
<l>Wat hem aen sijn ere mesquame /</l>
<l>Dat waer beter af ghespleten.</l>
<l><pb n="547"/>Tfierde poent makic u mare:</l>
<l n="220">En dade nootsake enegherande /</l>
<l>Hoort daghelix messe ten outare /</l>
<l>Ende draeght daer u offerande /</l>
<l>Ende bidt Gode dat Hi u beware</l>
<l>Ende bescerme voor uwe viande.</l>
<l n="225">Oetmoet es een rike ware /</l>
<l>Si spant crone in elken lande."</l>
<l>Nu coomt die coninc voort ghegaen</l>
<l>Uter cameren in zijn zale /</l>
<l>Daer vergadert sijn ende staen</l>
<l n="230">Vierwerf .XX. ammeraele.</l>
<l>"Heer Hughe / sprac hi / nu wilt bestaen</l>
<l>Hier te biddene / ic raet u wale.</l>
<l>Het mach u lichte also vergaen /</l>
<l>U scout sal mendren bi ghetale."</l>
<l n="235">"Saladijn / seiti / her coninc rike /</l>
<l>Ghij sijt die alre meeste here</l>
<l>Ende die meltste / dat u ghelike</l>
<l>Niet en leeft die noyt gaf mere.</l>
<l>Hets recht dat u elc gherne wike.</l>
<l n="240">Nu willic bidden na uwer lere:</l>
<l>Nu gheeft mi selve so mildelike /</l>
<l>Dat mijn vroom si ende u ere."</l>
<l>"Bi waerheden / her Hughe / dat si!</l>
<l>.CM. soe hebter dan.</l>
<l n="245">Mi waer leet verloordi aen mi /</l>
<l>Ic ben die ghene diere u wel an.</l>
<l>Ende ooc en willic niet dat ghi</l>
<l><pb n="548"/>Meer bidt / ic wil elken man</l>
<l>Bidden dat hi gheve di /</l>
<l n="250">Ende doe sine ere dair an."</l>
<l>Die coninc ghinc van ringhe te ringhe /</l>
<l>Onder alle sine baroene /</l>
<l>Ende bat elken sunderlinghe</l>
<l>Dat si gaven den ridder coene.</l>
<l n="255">Si gaven hem ponde ende scellinghe /</l>
<l>Soe dat hem quamen ende te sinen verdoene /</l>
<l>Hondert dusentech penninghe</l>
<l>Guldene boven sinen rentsoene.</l>
<l>Die coninc dede heer Hughen gheven</l>
<l n="260">Sijn ghelt sinen tresoriere.</l>
<l>Hi en wert nie blider in al sijn leven /</l>
<l>Hi dancte den coninc goedertieren.</l>
<l>Tgheven haddene wel verheven.</l>
<l>Hi nam orlof ende voer wech sciere.</l>
<l n="265">Sijn drueven was hem wel verdreven /</l>
<l>Want hem wel woech sijn pauteniere.</l>
<l>Her Hughe was vroe. Maer Saladijn</l>
<l>Was dusentwerven also blide /</l>
<l>Dat hi aldus den riddre fijn</l>
<l n="270">Soe vrome / so wijs wiste van onser side.</l>
<l>Men seit dat hi alt leven sijn</l>
<l>Voort in desen poente ghedide.</l>
<l>Dat deedi wel te passe an schijn /</l>
<l>Daer die Kerstenen hilden ten stride.</l>
<l n="275">Nu siet / ghi riddren / dan mede /</l>
<l>Alle die ridderscap begheren /</l>
<l>Dat ghi houdt der ridders seden /</l>
<l>Ochte ghi ridderlijc wilt varen.</l>
<l><pb n="549"/>Sintmen den heydenen man ridder dede /</l>
<l n="280">Ontsach hi Gode / diene wilde sparen.</l>
<l>Ay / riddren / scaemt u der ridderlichede /</l>
<l>Die den anderen om niet bezwaren.</l>
<l>Heer / die Here sijt alre heren /</l>
<l>Nu moetise alle salich maken</l>
<l n="285">Die onthouden her Hughen leren.</l>
<l>Het sijn so hoghe edele saken!</l>
<l>Diese hem te houdene wille keren /</l>
<l>In hemelrike soude hi ghenaken.</l>
<l>Dit heeft ghedicht / te love ende teren</l>
<l n="290">Allen riddren / HEYNE VAN AKEN.</l>
</body>
</text>
</TEI.2>
