<?xml version='1.0'?><!DOCTYPE TEI.2 PUBLIC '-//TEI P4//DTD Main Document Type//EN' 'http://www.tei-c.org/Guidelines/DTD/tei2.dtd' [<!ENTITY % TEI.transcr 'INCLUDE'> <!ENTITY % TEI.prose 'INCLUDE'><!ENTITY % TEI.linking 'INCLUDE'><!ENTITY % TEI.figures 'INCLUDE'><!ENTITY % TEI.analysis 'INCLUDE'><!ENTITY % TEI.corpus 'INCLUDE'><!ENTITY % TEI.XML 'INCLUDE'><!NOTATION TEI-XML PUBLIC 'TEI P4' 'http://www.tei-c.org/Guidelines/DTD/tei2.dtd'>]><TEI.2><teiHeader>
<fileDesc>
<titleStmt>
<title>Eerste Martijn</title>
<author>Jacob van Maerlant</author>
</titleStmt>
<editionStmt>
<edition>J. Verdam en P. Leendertz jr. (eds.): Jacob van Maerlant's Strophische Gedichten. Nieuwe bewerking der uitgave van Franck en Verdam. Leiden, 1918. (Bibliotheek van Middelnederlandsche Letterkunde), 1-45.</edition>
</editionStmt>
<publicationStmt>
<p></p>
</publicationStmt>
<sourceDesc>
<listBibl id="inlMetadata">
<bibl><interpGrp type="titleLevel1">
<interp value="Eerste Martijn"/>
</interpGrp><interpGrp type="medium">
<interp value="book"/>
</interpGrp><interpGrp type="authorLevel1">
<interp value="Jacob van Maerlant"/>
</interpGrp>
<interpGrp type="ipr">
<interp value="online"/>
</interpGrp><interpGrp type="corpusProvenance">
<interp value="cdrom-mnl"/>
</interpGrp>
<interpGrp type="pubYear_from"><interp value="1380"/></interpGrp>
<interpGrp type="witnessYear_from"><interp value="1380"/></interpGrp>
<interpGrp type="pubYear_to"><interp value="1425"/></interpGrp>
<interpGrp type="witnessYear_to"><interp value="1425"/></interpGrp>
</bibl>
</listBibl>
<bibl id="original-metadata-cdrom-version"><![CDATA[
<TITEL>Eerste Martijn</TITEL>
<TITEL>Wapene Martijn</TITEL>
<TITEL>Strofische gedichten (Maerlant)</TITEL>
<author>Jacob van Maerlant</author>
<AARD>Rijm</AARD>
<BRON nr="K146">Stuttgart, W&#x00FC;rttembergische Landesbibliothek, Cod. poet. et philol. fol. 22</BRON>
<DATUM>1380-1425</DATUM>
<OMVANG>975 verzen</OMVANG>
<BRON.OPM>De codex staat bekend als het Comburgse handschrift. Hij bevat in totaal 1+346+1 folia; per bladzijde zijn er 2 kolommen en per kolom 36-43 regels. Volgens Janssens e.a. (1991) (zie Van den vos Reynaerde) is het handschrift samengesteld uit zes delen, die in dezelfde periode en omgeving vervaardigd zijn. Tot de inhoud, die uit een vijftigtal teksten bestaat, behoren naast Maerlants Eerste Martijn (fol. 112rb-119ra) o.a.: de Rose van Hein van Aken (fol. 1ra-85va); de Heimelicheit der heimelicheden van Jacob van Maerlant (fol. 87ra-101vb); het Boec van seden (fol. 102va-110rb); het Boec van Catone (fol. 110rb-112rb); enkele strofische gedichten van Jacob van Maerlant: de Tweede Martijn (fol. 119ra-121rb), de Derde Martijn (fol. 121rb-124va) en een Disputacie van onser Vrouwen ende van den Heilighen Cruce (fol. 124va-128vb); het Boec van Sidrac (fol. 131ra-174vb); Van sente Brandane (fol. 179ra-192va); Van den vos Reynaerde (fol. 192va-213rb); Een disputacie van Rogiere ende Janne van Jan de Weert (fol. 218rb-229va); Van den coninc Saladijn en van Hughen van Tabaryen van Hein van Aken (fol. 229va-231ra); Der leken spieghel (2, 44-45 en 3, 6-15) van Jan van Boendale (fol. 235ra-261vb); Van zeden (fol. 261vb-265ra); de Rijmkroniek van Vlaanderen (fol. 282ra-346rb).</BRON.OPM>
<EDITIE>J. Verdam en P. Leendertz jr. (eds.): Jacob van Maerlant's Strophische Gedichten. Nieuwe bewerking der uitgave van Franck en Verdam. Leiden, 1918. (Bibliotheek van Middelnederlandsche Letterkunde), 1-45.</EDITIE>
<STATUS>Kritisch</STATUS>
<BRONMNW>1246</BRONMNW>
<BRONMNW>1371</BRONMNW>
<BRONMNW>1016.II (ander handschrift)</BRONMNW>
<EDITIE.OPM>Een overzicht van de varianten in de andere handschriften met deze tekst, dat in de editie aan de voet van de bladzijde volgt, ontbreekt hier.</EDITIE.OPM>
<BRONNEN>Stuttgart, W&#x00FC;rttembergische Landesbibliothek, Cod. poet. et philol. fol. 22</BRONNEN>
]]></bibl>
</sourceDesc>
</fileDesc>
</teiHeader>
<text>
<body><head type="title"><pb n="1"/> WAPENE MARTIJN.</head>
<lg><head type="strophe">1.</head>
<l>   "Wapene, Martijn! hoe salt gaen?</l>
<l>Sal die werelt iet langhe staen</l>
<l>In dus cranken love?</l>
<l>So moet vrouwe ver Ere saen</l>
<l n="5">Sonder twifel ende waen</l>
<l>Rumen heren hove.</l>
<l>Ic sie den valschen wel ontfaen,</l>
<l>Die de heren connen dwaen</l>
<l>Ende plucken van den stove;</l>
<l n="10">Ende ic sie den rechten slaen,</l>
<l>Bede bespotten ende vaen,</l>
<l>Alse die mese in de clove,</l>
<l>Rechte offene God verscrove.</l>
</lg>
<lg><head type="strophe">2.</head>
<l>Hoe langhe sal ghedoghen dit</l>
<l n="15">God die alle dinc besit</l>
<l><pb n="2"/>In sine heerscapi&#x00EB;,</l>
<l>Dat die goede vleeut ende bit</l>
<l>Ende hem ne dooch no dat no dit,</l>
<l>Dat hi iet ghedi&#x00EB;?</l>
<l n="20">Al gaet in den helschen pit,</l>
<l>Eist blaeu, grae, swart of wit,</l>
<l>Hets ghetrouwe als die si&#x00EB;.</l>
<l>Recht man delvet sonder spit,</l>
<l>Hine hevet te pointe niet ghehit</l>
<l n="25">In neghere baelgi&#x00EB;.</l>
<l>Mi es leet dat ic waer li&#x00EB;.</l>
</lg>
<lg><head type="strophe">3.</head>
<l>Laet ons, Martijn, over een</l>
<l>Hier af spreken onder ons tween</l>
<l>In dit dialoghe,</l>
<l n="30">Wanen eerst quam dese ween;</l>
<l>Die wilen so onweert scheen,</l>
<l>Ende nu sit so hoghe.</l>
<l>Ic sal vraghen ende vleen;</l>
<l>Berecht mi ja of neen,</l>
<l n="35">Van dat ic di betoghe.</l>
<l>Ledicheit es vrome negheen,</l>
<l>Aerbeit vint vier in den steen,</l>
<l><pb n="3"/>Daerbi ontsteect dat droghe.</l>
<l>Nu spreect, ende ic gedoghe."</l>
</lg>
<lg><head type="strophe">4.</head>
<l n="40">"Spreken, Jacop, lieve compaen!</l>
<l>Waer soudic dat hebben verstaen,</l>
<l>Dat ic daer toe dochte,</l>
<l>Te verclaerne dinen waen,</l>
<l>Die in twifele ware bevaen?</l>
<l n="45">Dats dat ic niet en vermochte.</l>
<l>Doch en willics niet afstaen,</l>
<l>In wille dine bede ontfaen,</l>
<l>Die dit ane mi besochte.</l>
<l>God sende mi den hemelschen traen</l>
<l n="50">Ende moet mine sinne dwaen,</l>
<l>Want hi mi diere cochte</l>
<l>Ende ict gherne vulbrochte."</l>
</lg>
<lg><head type="strophe">5.</head>
<l>"Martijn, doe die werelt began,</l>
<l>Man te verheffene boven man,</l>
<l n="55">Doe schiet mijn vrouw ver Ere</l>
<l>Den dorper ende wijsdem den dan;</l>
<l>Daer trouwe ende doghet was an,</l>
<l>Dien hiet soe sijn here.</l>
<l>Nu maken die heren een ghespan</l>
<l n="60">Ende gheven der Eren enen ban</l>
<l>Ende willen niet dat soe kere.</l>
<l>Sech mi, danen dit venijn ran,</l>
<l><pb n="4"/>Tooch mi redene daervan,</l>
<l>Want je gherne lere,</l>
<l n="65">Wies scult dat het were."</l>
</lg>
<lg><head type="strophe">6.</head>
<l>"Jacop, mi dinct overwaer:</l>
<l>Sint dat edelheit hadde vaer</l>
<l>Te pijnne omme die ere,</l>
<l>Ende soe trac den scalken naer,</l>
<l n="70">Die raden nu hier, nu daer,</l>
<l>Ende niet schelden den here,</l>
<l>So es edelheit worden so swaer,</l>
<l>Dat soe te clemmene heeft ommaer</l>
<l>Ende daelt in lanc so mere.</l>
<l n="75">Dits nu al der werelt claer</l>
<l>Ende oghesien ende openbaer;</l>
<l>Dus es verbannen Ere</l>
<l>Ende wederstaen ten kere.</l>
</lg>
<lg><head type="strophe">7.</head>
<l>Nu merc bi der sonnen lecht</l>
<l n="80">Dat al der werelt oghen berecht</l>
<l>Bi sire edelre naturen:</l>
<l>Alse dat swerc daer jeghen vecht</l>
<l>Entie nevel met sire drecht,</l>
<l>Sone can soe tier uren</l>
<l n="85">Niet ghetoghen haer scoonheit echt;</l>
<l><pb n="5"/>Aldus verdonkert die scalke knecht</l>
<l>Die edele creaturen,</l>
<l>Alse hi hem daer ane hecht</l>
<l>Ende hare edelheit verplecht,</l>
<l n="90">Dat soe laet gheduren</l>
<l>Bi hare den scalken suren.</l>
</lg>
<lg><head type="strophe">8.</head>
<l>Sint scalke droeghen overeen</l>
<l>Dat neen wart ja ende ja neen,</l>
<l>Ende hem dat wijsheit dochte,</l>
<l n="95">Ende edelheit daer omme green,</l>
<l>Want daer wasdom ute scheen,</l>
<l>Wanen dat comen mochte,</l>
<l>So es edel herte worden steen,</l>
<l>Want haer ontfaremt dinc engheen</l>
<l n="100">Dan daer men ghelt ute cnochte.</l>
<l>God gheve hem den langhen ween,</l>
<l>Die te cnaeuwene gaf dit been</l>
<l>Den edelen ghedochte,</l>
<l>Want hire moort an wrochte.</l>
</lg>
<lg><head type="strophe">9.</head>
<l n="105">Wat sal seghel ende was</l>
<l>Ende brieve, die ghewaghen das</l>
<l>Van dat dese heren gheven?</l>
<l>Hets al niet, hets een ghedwas</l>
<l>Alse lief hadt mi een wilt Sas</l>
<l n="110">Oft een Vriese bescreven.</l>
<l><pb n="6"/>Trouwe es brooscher dan een glas;</l>
<l>Die hier te voren so sterc was,</l>
<l>Soe es tebroken bleven.</l>
<l>Ic waens noit landshere ghenas,</l>
<l n="115">Die scalke te sinen rade las,</l>
<l>Hine moeste int ende sneven</l>
<l>Ende sulc sijn slands verdreven."</l>
</lg>
<lg><head type="strophe">10.</head>
<l>"Martijn, du berechts mi wel:</l>
<l>Hierbi sijn die heren fel</l>
<l n="120">Ende wandel in die tale.</l>
<l>In weeter wat toe segghen el.</l>
<l>Die scalc hout boosheit over spel:</l>
<l>Hi pijnt, hoe hi doghet versmale.</l>
<l>Caym slouch den edelen Abel;</l>
<l n="125">Dus soect die scalc sijns heren vel,</l>
<l>Hoe hine ghetrect te dale.</l>
<l>God, die ons noch doemen sel,</l>
<l>Biddic dat hi den duvel</l>
<l>In den joncsten male</l>
<l n="130">Metten scalken betale.</l>
</lg>
<lg><head type="strophe">11.</head>
<l>   Martijn, nu berecht mi dies</l>
<l>Berecht een God, die noit en wies,</l>
<l>Alle creaturen,</l>
<l><pb n="7"/>Twi hevet die quade dan den kies</l>
<l n="135">Entie goede valt int verlies?</l>
<l>Wie salt over recht curen?</l>
<l>Mijn sin seghet mi als een ries:</l>
<l>Hi die Adame tlijf inblies,</l>
<l>Die meester der naturen,</l>
<l n="140">Hevet bevolen - merc ende besies -</l>
<l>Dese dinc - eist waer, so ghies -</l>
<l>Der blender aventuren,</l>
<l>Die verkeert telker uren."</l>
</lg>
<lg><head type="strophe">12.</head>
<l>"Jacop, sech, bestu verdoort?</l>
<l n="145">Aventure es maer een woort</l>
<l>Van gheveinsder spraken.</l>
<l>Brincstu onghelove voort?</l>
<l>God siet alle dinc ende hoort;</l>
<l>Wiltu den duvel maken?</l>
<l n="150">Wat hevet dijn herte dus becoort,</l>
<l>Dattu helts ant legher boort?</l>
<l>Die papen sullent smaken:</l>
<l>So wertstu verbrant ende versmoort;</l>
<l>In gave om dijn siele niet een oort,</l>
<l n="155">Men mach met sulken saken</l>
<l>Gode niet ghenaken.</l>
</lg>
<lg><head type="strophe"><pb n="8"/> 13.</head>
<l>God en was noit moede no mat;</l>
<l>Int wout en es loof no blat</l>
<l>Buten siere hoede.</l>
<l n="160">Al dat es in elke stat</l>
<l>Dat behoet hi ende besat</l>
<l>Met godliker goede.</l>
<l>Al ghehinghet hi dan dat,</l>
<l>Dat die quade ghewinnet scat</l>
<l n="165">Ende menne heet den vroede:</l>
<l>So hi hoghere sit upt rat,</l>
<l>So hogher val, so meere plat</l>
<l>In der helscher gloede</l>
<l>Onder der duvele roede.</l>
</lg>
<lg><head type="strophe">14.</head>
<l n="170">Die rechtste wech ter hellen waert</l>
<l>Entie alre cortste vaert</l>
<l>Dats gheluc in sonden.</l>
<l>Als men gheen mesdoen ne spaert</l>
<l>Ende men emmer voort verswaert</l>
<l n="175">Die siele ghebonden,</l>
<l>Ende dan gheschiet, als men begaert,</l>
<l>Ende men en roect, wiere mesbaert,</l>
<l>Nu noch te ghenen stonden:</l>
<l>So comt die doot, diet al vertaert,</l>
<l n="180">Onversien, want hets haer aert,</l>
<l><pb n="9"/>Panden van den ponden,</l>
<l>Die niemen ne can ghegronden."</l>
</lg>
<lg><head type="strophe">15.</head>
<l>"Martijn, du heves mi bekeert</l>
<l>Ende ghewijst ende gheleert</l>
<l n="185">Van dies ic niet en wiste.</l>
<l>Al sie ic meer den quaden ghe&#x00EB;ert,</l>
<l>Mijn herte en werdes niet verseert</l>
<l>Noch in ghenen twiste.</l>
<l>Al hevet hi meer dan hi verteert,</l>
<l n="190">Ende hi wint dat hi begheert</l>
<l>Met scalcheit ende met liste:</l>
<l>Ghinder wert hi ghedestruweert</l>
<l>Ende ghebonden ende ghemeert;</l>
<l>Sine kinderen gaen te quiste</l>
<l n="195">Ghelijc enen miste.</l>
</lg>
<lg><head type="strophe">16.</head>
<l>Martijn, waerstu niet so wreet,</l>
<l>Ene dinc, die ic niet en weet,</l>
<l>Soudic di gherne vraghen:</l>
<l>Twi sijn die sonden Gode so leet,</l>
<l n="200">Dat hi den sondare es so heet</l>
<l>In wraken ende in plaghen?</l>
<l>Want gheen sondare in sonden steet</l>
<l>Langher dan sijn lijf es breet,</l>
<l>Twi torment hine met slaghen</l>
<l n="205"><pb n="10"/> Ewelike, sonder verscheet?</l>
<l>Dit en schijnt te pointe niet gheleet</l>
<l>Tordeel, dorstics ghewaghen,</l>
<l>Al en weten wijs wien claghen."</l>
</lg>
<lg><head type="strophe">17.</head>
<l>"Jacop, die alle herten kent</l>
<l n="210">Sent den sondare recht torment</l>
<l>Na der herten ghedochte.</l>
<l>Omme dat hi wilde als een rent</l>
<l>Altoos leven ende onghe&#x00EB;nt,</l>
<l>Up dat wesen mochte,</l>
<l n="215">So es hi ter hellen ghesent</l>
<l>Daer hi ewelijc es gheschent,</l>
<l>Want sijn wille dat wrochte.</l>
<l>Besie dine herte al omtrent:</l>
<l>Dincti dese redene blent</l>
<l n="220">Die ic hier toebrochte?</l>
<l>Neent, diet wel besochte."</l>
</lg>
<lg><head type="strophe">18.</head>
<l>"Martijn, du seghes wel ende waer,</l>
<l>Ende dine redene es claer</l>
<l>Ende licht te verstane.</l>
<l n="225"><pb n="11"/> Al ghepeins es openbaer</l>
<l>Vor hem, die tellet alle haer</l>
<l>Ende wat die hemel heeft ane.</l>
<l>Ja, lovere, gras, dach ende jaer,</l>
<l>Dropele, sant, es hem niet swaer</l>
<l n="230">In telne te bevane.</l>
<l>Hi hevet ypocrisi&#x00EB; ommaer</l>
<l>Ende leghet hem met wraken naer,</l>
<l>Die in hare bane</l>
<l>Pleghen omme te gane.</l>
</lg>
<lg><head type="strophe">19.</head>
<l n="235">Soete Martijn, men leset dat:</l>
<l>Al gavic wech lijf ende scat</l>
<l>Ende ghedoghede grote coude,</l>
<l>Ware ic in hooftsonden mat,</l>
<l>Het en diedde mi niet een blat:</l>
<l n="240">Die nieuwe wet spreect ende doude.</l>
<l>Die ons dus naeuwe maken den pat</l>
<l>Te hemele waert ende so glat,</l>
<l>Ic wilde, God selve woude,</l>
<l>Dat si portiers waren ghesat</l>
<l n="245">Ter hellen: si souden tgat</l>
<l>So houden met ghewoude,</l>
<l>Datter cume iemen in soude."</l>
</lg>
<lg><head type="strophe"><pb n="12"/> 20.</head>
<l>"Jacop, menech proeft ende coort</l>
<l>Der helegher scrifturen woort</l>
<l n="250">Ende wanese ghegronden;</l>
<l>So clapt hijt leken liede voort</l>
<l>Die gherne nieuwe dinghen hoort,</l>
<l>Wat hi hevet vonden.</l>
<l>Selve verstaet hijs niet een oort:</l>
<l n="255">Dits meerre mesdaet dan moort,</l>
<l>Dat si Gods woort dus wonden.</l>
<l>Hier naeyen sijt, hier eist ghescoort</l>
<l>Hier breect een naghel, hier een boort.</l>
<l>Wapene van den honden</l>
<l n="260">Nu ende tallen stonden!</l>
</lg>
<lg><head type="strophe">21.</head>
<l>   Wanen si die woort ghegronden saen,</l>
<l>Daer die wortele ave staen</l>
<l>Gheplant in hemelrike?</l>
<l>Si jaghen vele ende clene si vaen,</l>
<l n="265">So willen si tesamen slaen</l>
<l>Ghelike ende onghelike.</l>
<l>Dies latic mijn vraghen staen,</l>
<l><pb n="13"/>Want het dinct mi best ghedaen</l>
<l>Dat ic hier af wike,</l>
<l n="270">Dan ic viele in dommen waen.</l>
<l>Nutter eist dat vlie de naen,</l>
<l>Dan hi te campe strike</l>
<l>Jeghen den kempe eerlike.</l>
</lg>
<lg><head type="strophe">22.</head>
<l>Of God ten joncsten daghe sal</l>
<l n="275">Ghepeins ende woort berechten al,</l>
<l>Daer wi oint in mesdaden:</l>
<l>Soudi, als een onwaert bal,</l>
<l>Weldaet werpen int helsche dal,</l>
<l>So ware hi sonder ghenaden.</l>
<l n="280">Neen hi. En es niet so smal</l>
<l>Van weldaden dat ghetal,</l>
<l>Hen wert van grade te graden</l>
<l>Van Gode ghedanct, die noit en hal</l>
<l>Wat men wel dede ofte stal.</l>
<l n="285">Gherechtichede soude scaden,</l>
<l>En hoorde God niet die baden.</l>
</lg>
<lg><head type="strophe"><pb n="14"/> 23.</head>
<l>Dat seit dat ghelove mijn:</l>
<l>God moet in hem selven sijn,</l>
<l>Hine mach el niewer wesen.</l>
<l n="290">Hi es gherechticheden fijn</l>
<l>Ende ghenadicheden, dats anschijn;</l>
<l>Hi es al een van desen.</l>
<l>Die van den watre maecte wijn,</l>
<l>Hine es sijns selves niet eighijn.</l>
<l n="295">Wat so die doren lesen,</l>
<l>Jacop, hout dat ghelove dijn!</l>
<l>Hets menich onbescheden swijn</l>
<l>Te priesterscap gheresen,</l>
<l>Die niet en mach ghenesen."</l>
</lg>
<lg><head type="strophe">24.</head>
<l n="300">"Martijn, dijn ghelove es goet,</l>
<l>Ic bem dies seker ende vroet,</l>
<l>Weldaet wert niet vergheten.</l>
<l>Laet hem begaen, diet ghelden moet,</l>
<l>Ende diet al bi redene doet;</l>
<l n="305">Nemmeer en willics weten.</l>
<l>Hi es diet al maect ende behoet;</l>
<l><pb n="15"/>Alse die hinne haer kiekine broet,</l>
<l>Heeft hijt al beseten.</l>
<l>Hi ghevet ons siele vleesch ende bloet,</l>
<l n="310">Hi hoet ons vor die helsche gloet,</l>
<l>Dat wi niet werden verbeten</l>
<l>Ten joncsten noch tereten.</l>
</lg>
<lg><head type="strophe">25.</head>
<l>Martijn, menich parlement</l>
<l>Ende seghet dat die minne es blent,</l>
<l n="315">Ooc eist een woort ghemene.</l>
<l>Omme dat ic ben een onwijs rent,</l>
<l>So mac mi dese woort bekent,</l>
<l>Want en es niet clene.</l>
<l>Es dat waer, so es minne torment,</l>
<l n="320">Die hare volghede, ware gheschent</l>
<l>Ende onteert al rene.</l>
<l>Nu seghet elc wise al omtrent,</l>
<l>Dat minne, dat soete instrument,</l>
<l>Gode van Nazarene</l>
<l n="325">Brochte in desen wene."</l>
</lg>
<lg><head type="strophe"><pb n="16"/> 26.</head>
<l>"Jacop, dijn vraghen es swaer.</l>
<l>Doch proeft men bi redene claer</l>
<l>Drierhande minne.</l>
<l>Deerste es caritate, dats waer,</l>
<l n="330">Die es sonder pine ende vaer,</l>
<l>Ende daer woont God inne.</l>
<l>Dander trect die werelt naer,</l>
<l>Om ere, om goet staet al haer gaer;</l>
<l>Dits ene bastaerdinne.</l>
<l n="335">Die derde minne eescht die jaer,</l>
<l>Als bi naturen elc doet sijn paer.</l>
<l>Al noch sijn si dinne,</l>
<l>Die deser volghen bi sinne.</l>
</lg>
<lg><head type="strophe">27.</head>
<l>Deerste minne es so groot,</l>
<l n="340">Dat al ene dat God gheboot</l>
<l>Vulprijsde niet haer waerde.</l>
<l>Jane trac soe themelsche broot</l>
<l>Hier neder in der magheden scoot</l>
<l>Onder der Joden swaerde?</l>
<l n="345">Minne es God, merct al bloot.</l>
<l>Wie mochte els bringhen in der noot</l>
<l>Hem diet al verwaerde,</l>
<l><pb n="17"/>Dan hi hem selven daer in besloot,</l>
<l>Die dor minne sijn bloet root</l>
<l n="350">Storte hier neder up daerde</l>
<l>Ende in minnen openbaerde?</l>
</lg>
<lg><head type="strophe">28.</head>
<l>Wien dat selke minne es cont,</l>
<l>Alse caritate, hi es ghesont,</l>
<l>Men machene niet verblenden.</l>
<l n="355">Al laghe hi in der hellen gront,</l>
<l>Ware hi daer mede ghewont,</l>
<l>Hine ware niet in ellenden.</l>
<l>Maer God en wille den riken vont</l>
<l>Ghenen sondare, ghenen hont</l>
<l n="360">Nemmermeer toe senden:</l>
<l>Die edele have, dat diere pont</l>
<l>Smaect allene der vriende mont;</l>
<l>Men mach haer lijf doen enden</l>
<l>Ende niet die siele schenden.</l>
</lg>
<lg><head type="strophe">29.</head>
<l n="365">Dander minne es onbehoet,</l>
<l>Want soe staet om terdsche goet</l>
<l>Ende om der werelt ere.</l>
<l>Dits die minne, die dicken doet</l>
<l><pb n="18"/>Ridderscap wesen verwoet</l>
<l n="370">Enten woekenere.</l>
<l>Want die ridder niet gheroet</l>
<l>Hine verslijt vleesch ende bloet,</l>
<l>Updat sijn prijs mere.</l>
<l>Dander, al ware ghelt de vloet</l>
<l n="375">Ende hem vloeide in sinen moet,</l>
<l>Hem soude noch also sere</l>
<l>Dorsten alst dede ere.</l>
</lg>
<lg><head type="strophe">30.</head>
<l>Dese minne heeft onderscheet</l>
<l>Van hem, die om die ere steet</l>
<l n="380">Ende die om den scatte.</l>
<l>Wiltu ere hebben, wes ghereet</l>
<l>Te latene, dat Gode es leet!</l>
<l>Pijndi te doene datte,</l>
<l>Dat hem lief es ende hi heet:</l>
<l n="385">Wes vrome ende om die ere sweet,</l>
<l>Dat men di niet en matte</l>
<l>Onder der idelre glori&#x00EB;n cleet,</l>
<l>Daer menestraudi&#x00EB; met omme gheet,</l>
<l>Want hare tongheplatte</l>
<l n="390">Smelten alse sneeclatte.</l>
</lg>
<lg><head type="strophe"><pb n="19"/> 31.</head>
<l>   Ere te minne, dats ene dinc,</l>
<l>Daer noit herte met omme ghinc,</l>
<l>Soene was van renen aerde.</l>
<l>Bestu out of jonghelinc,</l>
<l n="395">Doe wel altoos ende bedwinc</l>
<l>Diere herten hovaerde!</l>
<l>Prijs, die in lodders tonghe hinc,</l>
<l>En was noit wert ere oghen winc</l>
<l>Onder die goede waerde.</l>
<l n="400">Onwerden lof vlie ende ontsprinc,</l>
<l>Die meneghen vaet ende willen vinc,</l>
<l>Die dat woort begaerde</l>
<l>Ende dat weldoen spaerde.</l>
</lg>
<lg><head type="strophe">32.</head>
<l>Goet te hebbene ende scat</l>
<l n="405">Ende tamelike te nuttene dat,</l>
<l>Dats een salich leven.</l>
<l>Maer goets minne maect een gat,</l>
<l>Dat nemmermee mach werden sat,</l>
<l>Al wilde ment hem al gheven.</l>
<l n="410">Minne van goede es ghehat</l>
<l>Vor Gode in die hoghe stat,</l>
<l>Daer die inghele beven.</l>
<l>Dese scuwet der eren pat,</l>
<l>Want soe moet int helsche vat;</l>
<l n="415"><pb n="20"/> Salomoen hevet bescreven:</l>
<l>En es niet erghers bleven.</l>
</lg>
<lg><head type="strophe">33.</head>
<l>Die derde minne eeschet die tijt,</l>
<l>Alse die nature ontbijt</l>
<l>Die bloeiende jare.</l>
<l n="420">Dat es tedelste delijt -</l>
<l>Al se hare scamelheit besnijt,</l>
<l>Ende men doghet hevet mare</l>
<l>Dat men vint ter werelt wijt,</l>
<l>Want soe talre stont verblijt,</l>
<l n="425">Alse oft al hare ware.</l>
<l>Haer hope nemmermeer teglijt.</l>
<l>Die aldus sijn lijf verslijt,</l>
<l>Maect sine sinne clare</l>
<l>Hi nes gheen futselare.</l>
</lg>
<lg><head type="strophe">34.</head>
<l n="430">Minne es, alse men bescreven vint,</l>
<l>Cracht die twee herten tesamen bint</l>
<l>In een rene wanen.</l>
<l>Dattie minne hetet blint,</l>
<l>Comt dat menich es so kint,</l>
<l n="435">Dat hi hem laet verspanen.</l>
<l><pb n="21"/>Sine connen minnen niet een twint,</l>
<l>Die wandel sijn alse die wint,</l>
<l>Si rollen buter banen.</l>
<l>Ic wane, mer also vele vint</l>
<l n="440">Minres in trouwen ghehint</l>
<l>Alse men doet swarter swanen.</l>
<l>Dus laet haer minne afplanen."</l>
</lg>
<lg><head type="strophe">35.</head>
<l>"Martijn, ic ben wel berecht:</l>
<l>Het seghet al, heren ende knecht,</l>
<l n="445">Vrouwen ende joncfrouwen</l>
<l>In sanghe ende in rime slecht,</l>
<l>Dat si met minnen sijn verplecht,</l>
<l>Ende men cans niet bescouwen.</l>
<l>Mi dinke dat al die werelt vecht</l>
<l n="450">Jeghen der reenre minnen lecht</l>
<l>Ende volghen ontrouwen.</l>
<l>Menich seghet nu ende echt:</l>
<l>"Mijn sin is ane u ghehecht</l>
<l>So sere, ic wane bedouwen"</l>
<l n="455">Achtre maken si de mouwen."</l>
</lg>
<lg><head type="strophe">36.</head>
<l>"Jacop, du hebs mi oit ghevraecht</l>
<l>Ende ic antwoorde ende verdraecht,</l>
<l><pb n="22"/>Nu willic, Martijn, vraghen.</l>
<l>Waenstu, dat mi wel behaecht,</l>
<l n="460">Dattu mi dus heves ghejaecht?</l>
<l>Neent, wistics wien claghen."</l>
<l>"Martijn, vrient, wat helpt gheclaecht?</l>
<l>Vrach dattu wilt, ende ic waecht,</l>
<l>Ic wilt al verdraghen.</l>
<l n="465">God helpe mi, want hi vermaecht,</l>
<l>Dat mijn sin so werde ghevaecht,</l>
<l>Dats di moete behaghen.</l>
<l>Ic wille dantwoorde waghen."</l>
</lg>
<lg><head type="strophe">37.</head>
<l>"Lieve Jacop, so berecht mi:</l>
<l n="470">Of dat volc al comen si</l>
<l>Van den eersten Adame,</l>
<l>Twi es deen edel, dander vri,</l>
<l>Die derde eighin man daerbi?</l>
<l>Wanen quam dese name?</l>
<l n="475">Twi seghemen ten dorpere: "spi!</l>
<l>Ganc wech! God onnere di</l>
<l>Du best der werelt scame"?</l>
<l>Die edele hevet al tghecri</l>
<l>Men seghet: "willecome ghi!"</l>
<l n="480"><pb n="23"/> Dits dies ic mi vergrame</l>
<l>Want het dinct mi ontame."</l>
</lg>
<lg><head type="strophe">38.</head>
<l>"Martijn, den meneghen es bedect</l>
<l>Die dinc, daer dijn sin up mect,</l>
<l>Ende du vraghes wel verre.</l>
<l n="485">Want hevet een persemier gheblect</l>
<l>Enten lieden thare ontpect,</l>
<l>So wille hi sonder merre</l>
<l>Onder die edele sijn ghetrect;</l>
<l>Al ware hi dusentfout bevlect,</l>
<l n="490">Tghelt claerten van den terre.</l>
<l>Dits die dinc, die liede wect</l>
<l>Dat menich tsijn te winne trect</l>
<l>Ende maecter God om erre,</l>
<l>Entie siele in werre.</l>
</lg>
<lg><head type="strophe">39.</head>
<l n="495">Sulc waent dat tfolc eighijn</l>
<l>Comen es van den quaden Cayn,</l>
<l>Die vermoorde Abelle,</l>
<l>Ende dien God verdoemt hiet sijn.</l>
<l>Dit en es niet waer, Martijn,</l>
<l n="500">Bi redene, die ic telle:</l>
<l><pb n="24"/>Want al dat gheslachte sijn,</l>
<l>Scrivet ons die bibele fijn,</l>
<l>Verdranc die lovie felle;</l>
<l>Maer tfalsche dorperlijc venijn,</l>
<l n="505">Dat Cayn droech, dats noch anschijn</l>
<l>An meneghen, die ic spelle</l>
<l>Van herten sijn gheselle.</l>
</lg>
<lg><head type="strophe">40.</head>
<l>Sulc waent dat van den quaden Cham,</l>
<l>Dien No&#x00EB;, sijn vader, was gram,</l>
<l n="510">Want hine niet en decte,</l>
<l>Dat eighin volc van hem quam,</l>
<l>Want hem svader vloec mesquam:</l>
<l>Hi doolde, diere up mecte</l>
<l>Al vintmen dattie goede ram</l>
<l n="515">Dicken wint dongave lam</l>
<l>Dits der rudarise secte.</l>
<l>Van den edelen Abraham</l>
<l>Quam eighin volc, als ic vernam,</l>
<l>Die oint ter eren trecte</l>
<l n="520">Ende noit hem bevlecte.</l>
</lg>
<lg><head type="strophe"><pb n="25"/> 41.</head>
<l>   Martijn, dat duutsche loy vertelt,</l>
<l>Dat van onrechtre ghewelt</l>
<l>Eighindoem es comen.</l>
<l>Alse een prinche wan wijch up tfelt,</l>
<l n="525">Tfolc, datmen te live helt,</l>
<l>Dat dede hi verdomen</l>
<l>Ende vercopen omme ghelt.</l>
<l>Dits volc, dat men eighin schelt</l>
<l>Ende men scalc hoort nomen.</l>
<l n="530">Nature gaet haren rechten telt,</l>
<l>Maer aventure wast ende smelt</l>
<l>Meneghen te vromen</l>
<l>Ende tonneren hem somen.</l>
</lg>
<lg><head type="strophe">42.</head>
<l>God ghedoghet om onse mesdaet,</l>
<l n="535">Dat &#x00E9;&#x00E9;n gheslachte neder gaet</l>
<l>Ende een ander riset.</l>
<l>Wie mach weten sinen raet?</l>
<l>Hi kent, wiene mint of haet,</l>
<l>Die al die werelt spiset.</l>
<l n="540">Die meest tsinen dienste staet,</l>
<l>Men siet dat sijn oir ende sin saet</l>
<l>Meest in die ere gheriset.</l>
<l><pb n="26"/>Dan alse tfolc wert so quaet,</l>
<l>Dat die wet Gods versmaet,</l>
<l n="545">Wert het te valle ghewiset</l>
<l>Ende van niemene ghepriset.</l>
</lg>
<lg><head type="strophe">43.</head>
<l>Mine roec, wiene droech of wan,</l>
<l>Daer trouwe ende doghet es an</l>
<l>Ende rene es van seden,</l>
<l n="550">Uut wat lande dat hi ran,</l>
<l>Dats, dien ic der namen an</l>
<l>Van der edelheden.</l>
<l>Al vercochtmen selken man,</l>
<l>Hens niemen diene gheroven can</l>
<l n="555">Siere doghedachticheden.</l>
<l>Mi dinke dat edelheit began</l>
<l>Uter reinre herten dan</l>
<l>Met dogheden besneden,</l>
<l>Ende beghint noch heden.</l>
</lg>
<lg><head type="strophe">44.</head>
<l n="560">Martijn, oftu clemmen wout</l>
<l>Ter edelheit, drie pointe hout,</l>
<l>Die ic di sal leren:</l>
<l>Wes nerachtich, minne niet dat gout,</l>
<l><pb n="27"/>Wes erachtich menichfout,</l>
<l n="565">(Dese twee hout niet vor scheren)</l>
<l>Wes weerachtich ende stout.</l>
<l>Dese drie pointe, des wes bout,</l>
<l>Die sijn al vul eren.</l>
<l>Hens niemen dan, jonc no out,</l>
<l n="570">Dien du scalc dinken sout,</l>
<l>Sonder die weldaet deren</l>
<l>Ende doghet tondogheden keren."</l>
</lg>
<lg><head type="strophe">45.</head>
<l>"Waerheit, Jacop, ic hebbe verstaen</l>
<l>Uut dinen monde redene gaen</l>
<l n="575">Vul rechtre waerheden.</l>
<l>Al spreect in sinen boec Alaen,</l>
<l>Dat edelheit quam sonder waen</l>
<l>Van veroudder rijcheden:</l>
<l>Die edelheit mach men af dwaen;</l>
<l n="580">Wert men arem, so eist ghedaen,</l>
<l>Men valt in doude steden.</l>
<l><pb n="28"/>Maer rene edelheit dats een traen,</l>
<l>Die dorper herte niet can ontfaen;</l>
<l>Die ghevet dor smenschen beden</l>
<l n="585">God in sire miltheden."</l>
</lg>
<lg><head type="strophe">46.</head>
<l>"Jacop, ic hore an dine woort,</l>
<l>Dat alle menschelike gheboort</l>
<l>Van Adame begonde.</l>
<l>Hoe es die maechscap so testoort,</l>
<l n="590">Dat deen den andren vermoort?</l>
<l>Dits jammer ende sonde.</l>
<l>Nijt es weder ende voort</l>
<l>Meester int lant ende in die poort,</l>
<l>Tfolc es worden honde.</l>
<l n="595">Secht mi, alse diet gherne hoort;</l>
<l>Te vraghene ben ic becoort,</l>
<l>Alse diet gherne ondervonde</l>
<l>Van beghinne ten gronde."</l>
</lg>
<lg><head type="strophe">47.</head>
<l>"Martijn, hovaerde ende nijt</l>
<l n="600">Entie alre eerste strijt</l>
<l>Begonste in hemelrike,</l>
<l><pb n="29"/>Alse Lucifer te sire ontijt</l>
<l>In den hemelschen delijt</l>
<l>Wilde sijn Gods ghelike.</l>
<l n="605">Daer viel hi in den helschen bijt,</l>
<l>Daer hi nemmermeer en slijt,</l>
<l>Maer blivet ewelike.</l>
<l>Nu sent hi dor die werelt wijt</l>
<l>Sijn venijn ende sijn vlijt,</l>
<l n="610">Ende wille dattet blike,</l>
<l>Al set doet jammerlike.</l>
</lg>
<lg><head type="strophe">48.</head>
<l>Twee woorde in die werelt sijn,</l>
<l>Dats allene "mijn" ende "dijn"</l>
<l>Mochtmen die verdriven,</l>
<l n="615">Pais ende vrede bleve fijn,</l>
<l>Het ware al vri, niemen eighijn,</l>
<l>Manne metten wiven.</l>
<l>Het ware ghemene tarwe ende wijn;</l>
<l>Over see noch upten Rijn</l>
<l n="620">Ne soude men niemen ontliven.</l>
<l>Nu benemet dat venijn</l>
<l>Van ghiericheden, Martijn,</l>
<l>Ende doet al achtre bliven</l>
<l>Ende ander loy bescriven.</l>
</lg>
<lg><head type="strophe">49.</head>
<l n="625">God, diet al bi redeme doet,</l>
<l><pb n="30"/>Gaf dat wandel ertsche goet</l>
<l>Der menscheit ghemene,</l>
<l>Dattere mede ware ghevoet</l>
<l>Ende ghecleet ende ghescoet</l>
<l n="630">Ende leven soude rene.</l>
<l>Nu es ghiericheit so verwoet,</l>
<l>Dat elc settet sinen moet,</l>
<l>Omme al te hebbene allene.</l>
<l>Hier omme stortmen menschenbloet;</l>
<l n="635">Hier omme stichtmen metter spoet</l>
<l>Borghe ende hoghe stene</l>
<l>Meneghen te wene."</l>
</lg>
<lg><head type="strophe">50.</head>
<l>"Jacop, ic hebbe wel verstaen</l>
<l>Dat het waer es sonder waen,</l>
<l n="640">Dattu hier heves ontbonden.</l>
<l>Goets es ghenoech, lietment gaen</l>
<l>Int ghemene ende hem ontfaen,</l>
<l>Die aerme worden vonden.</l>
<l>Dus viele alle orloghe saen,</l>
<l n="645">Dus mochtmen die siele dwaen</l>
<l>Ende claren van den sonden.</l>
<l>Miltheit heeft hare macht ghedaen,</l>
<l>Vrecheit leert die werelt vlaen</l>
<l>Dit proeven ende orconden</l>
<l n="650">Die minres van den ponden.</l>
</lg>
<lg><head type="strophe"><pb n="31"/> 51.</head>
<l>   Jacop, ene dinc mac mi cont:</l>
<l>Alse die mensche wert ghewont</l>
<l>Van gherechtre minne,</l>
<l>Doet der oghen wandel vont,</l>
<l n="655">Of comet uter herten gront</l>
<l>Dit evel te beghinne?</l>
<l>Ic liet mi costen wel een pont,</l>
<l>Ende ies vroet ware teser stont;</l>
<l>Mac mi dies in inne.</l>
<l n="660">Mine redene blivet onghesont,</l>
<l>Mine beschede dit dijn mont;</l>
<l>Ennes wijsheit niet dinne,</l>
<l>Naer dat ic redene kinne."</l>
</lg>
<lg><head type="strophe">52.</head>
<l>"Martijn, du best een vreemt druut,</l>
<l n="665">Du sprekes alse een Vriese ruut,</l>
<l>Die noch noit en minde.</l>
<l>Alrehande edele fruut</l>
<l>Comt van minnen uut ende uut,</l>
<l>Die noit dorper en kinde.</l>
<l n="670">Hem can ghehelpen el gheen cruut,</l>
<l>Die stille mint of overluut,</l>
<l><pb n="32"/>Dan hem tevel toesinde.</l>
<l>Der herten enter oghen virtuut</l>
<l>Willic dat hier mede si beduut.</l>
<l n="675">Proef, of ic dit ontbinde</l>
<l>Entie redene bevinde.</l>
</lg>
<lg><head type="strophe">53.</head>
<l>Een swaer orloghe ende een swaer strijt.</l>
<l>Ende daertoe een ewelijc nijt</l>
<l>Es tusschen der herten enten oghen.</l>
<l n="680">Therte den oghe verwijt:</l>
<l>"Du best, die mijns niet ne vermijt,</l>
<l>Bi di bem ic bedroghen.</l>
<l>Du best emmer open wijt</l>
<l>Elker sonden, die vor di lijt.</l>
<l n="685">Du best vrient? dits gheloghen.</l>
<l>Sluut dine dore tenegher tijt,</l>
<l>Daer so menich dief voren lijt.</l>
<l>Bi di bem ic doorvloghen;</l>
<l>Dies claghic den hoghen.</l>
</lg>
<lg><head type="strophe"><pb n="33"/> 54.</head>
<l n="690">Wapene, vriendelijc vijant!</l>
<l>Dor di doghic menighen brant</l>
<l>Ende meneghe coude.</l>
<l>Wapene, datti nature vant!</l>
<l>Waerdi verboden huus ende lant</l>
<l n="695">Ende des menschen houde,</l>
<l>So ne bonde mi gheen bant,</l>
<l>Lichtre ware dan een sant</l>
<l>Al gader mine scoude.</l>
<l>Men stake bet uut metter hant</l>
<l n="700">Ende versmoorde sulken pant</l>
<l>Onder donrene moude,</l>
<l>Up dat nature woude."</l>
</lg>
<lg><head type="strophe">55.</head>
<l>Therte sweech ende toghe sprac:</l>
<l>"Mi dinct, dat u sin ghebrac,</l>
<l n="705">Vrouwe coninghinne,</l>
<l>Dat ghi mi ti&#x00EB;t u onghemac,</l>
<l>Want noit van mi tuwaert lac</l>
<l>Een stof, al quaemt mi inne.</l>
<l>Alsemen mi somwile ute stac,</l>
<l n="710">Wat dochte daerna smeinschen sac?</l>
<l>Sijn welvaren was dinne.</l>
<l>Sonder noot maecti ghecrac</l>
<l>Ende werpt up mi uwen hac,</l>
<l><pb n="34"/>Ende ic u vrouwe kinne</l>
<l n="715">Ende mine godinne.</l>
</lg>
<lg><head type="strophe">56.</head>
<l>Merket, vrouwe, ende besiet,</l>
<l>Dat ghi over mi ghebiet</l>
<l>Alse over alle uwe lede.</l>
<l>Menne conde u ghescaden niet,</l>
<l n="720">Waert so, dat ghi van u schiet</l>
<l>Alle dorperhede.</l>
<l>Maer alse ghi bi mi bespiet</l>
<l>Dinghen, die ghi ane u tiet,</l>
<l>Volghedijs gherne mede.</l>
<l n="725">Ghi sijt alse teranke riet,</l>
<l>Dat den winde volghet ende vliet.</l>
<l>Uwe onghestadichede</l>
<l>Maect u den onvrede."</l>
</lg>
<lg><head type="strophe">57.</head>
<l>Dit orloghe hevet ghevelt,</l>
<l n="730">Alse men hare den twist vertelt,</l>
<l>Vrouwe Redene bi beschede.</l>
<l>Bede gader soese schelt;</l>
<l>EIken deelt soe daer sijn ghelt</l>
<l>Niet ghelike bede.</l>
<l n="735">Baersculdich soe die herte spelt,</l>
<l><pb n="35"/>Alse die soe over voghet helt</l>
<l>Ende vrouwe, bi haren ede.</l>
<l>Maer des ghevalles ghewelt,</l>
<l>Dat bi siene therte dwelt,</l>
<l n="740">Ti&#x00EB;t soe des oghen ghelede;</l>
<l>Dus delet soe die vede.</l>
</lg>
<lg><head type="strophe">58.</head>
<l>Martijn, hierbi moghestu sien,</l>
<l>Weder die oghen therte tien</l>
<l>So therte die oghen:</l>
<l n="745">Alse therte wille vlien,</l>
<l>Omme niet die oghen spien;</l>
<l>Daer nes gheen ghedoghen.</l>
<l>Maer het es der herten plien,</l>
<l>Alst dor doghen siet desen of dien</l>
<l n="750">Daert hem toe wille boghen:</l>
<l>So moet al sijn wille gheschien,</l>
<l>Toghe moet li&#x00EB;n ende ghien,</l>
<l>Daer dore quam ghevloghen</l>
<l>Minne int vertoghen."</l>
</lg>
<lg><head type="strophe">59.</head>
<l n="755">"Jacop, dine redene es claer,</l>
<l>Al dinct soe den ghenen swaer,</l>
<l>Die lettel ghevroeden.</l>
<l><pb n="36"/>Ic weet dat wel over waer,</l>
<l>Die ziele ware al sonder vaer,</l>
<l n="760">Dat wi ons wilden hoeden.</l>
<l>Wilde therte maken ommaer</l>
<l>Dat hare die oghen sendden naer,</l>
<l>Hine dorstem niet vermoeden,</l>
<l>Dat hi beven soude daer,</l>
<l n="765">Daer God sal doemen openbaer</l>
<l>Ende wisen ten gloeden,</l>
<l>Die hier ten sonden spoeden.</l>
</lg>
<lg><head type="strophe">60.</head>
<l>Berecht mi, Jacop, oftu wout:</l>
<l>Weder es sekerst int behout</l>
<l n="770">Rijcheit, so aermoede?</l>
<l>Eist clerc, leec, jonc of out,</l>
<l>Het dinct mi wesen gadergout,</l>
<l>Al staet naer den goede.</l>
<l>Aermoede prijstmen menichfout;</l>
<l n="775">Men seghet, hets seker ende bout</l>
<l>Vor rovers sonder hoede.</l>
<l>Doch minnen si vor dwater smout,</l>
<l>Si scuwen hongher ende cout.</l>
<l><pb n="37"/>Eist als ic mi bevroede,</l>
<l n="780">So dolen dese vroede."</l>
</lg>
<lg><head type="strophe">61.</head>
<l>   "Martijn, ic mete di vul dit vat:</l>
<l>Upten stoel, daer Moyses sat,</l>
<l>Sitten die gheleerde.</l>
<l>Dat si wisen, doe al dat:</l>
<l n="785">Si wisen di den rechten pat;</l>
<l>Wel hem, diere hem an keerde!</l>
<l>Maer in weldoene sijn si lat,</l>
<l>Si heten vasten, si sijn sat;</l>
<l>Ne volghe niet sulken heerde.</l>
<l n="790">Si minnen niet voor den scat,</l>
<l>Haer hant es altoos sonder gat;</l>
<l>Noint volc was boven der eerde,</l>
<l>Dat meer goets begheerde.</l>
</lg>
<lg><head type="strophe">62.</head>
<l>Die meerre menechte es dusdaen.</l>
<l n="795">Doch so vintmer sonder waen,</l>
<l>Al sijn si selsiene,</l>
<l>Die den ertschen goede ontgaen</l>
<l>Ende aermoede anevaen</l>
<l>Bi heleghen engiene.</l>
<l n="800">Si lieten hem bluwen ende slaen,</l>
<l><pb n="38"/>Tormenteren ende vaen</l>
<l>Omme die helle tontfliene.</l>
<l>Hier in waert sekerst vulstaen,</l>
<l>Want die hem in dit doopsel dwaen,</l>
<l n="805">Sijn seker Gode te siene,</l>
<l>Ende hem niet te messchiene.</l>
</lg>
<lg><head type="strophe">63.</head>
<l>Die Gods sone toghet ons dat,</l>
<l>Die evengheweldich sit ende sat</l>
<l>Den vader in den rike</l>
<l n="810">Hi bete in dese aerme stat</l>
<l>In der reinre magheden vat</l>
<l>Harde oomoedelike,</l>
<l>Daer hi cume oit soghes was sat</l>
<l>Ende ghedoghede meneghen godsat</l>
<l n="815">Van sinen onghelike</l>
<l>Dat aermoede es een pat,</l>
<l>Die dor den hemel maect een gat,</l>
<l>Ende soe niet en beswike,</l>
<l>Die hare met trouwen wike.</l>
</lg>
<lg><head type="strophe">64.</head>
<l n="820">Waenstu, Martijn, weeldich, vet</l>
<l>Ende ghecleet nu wel, nu bet,</l>
<l>Varen int langhe leven,</l>
<l>Ende Jhesus naect, int bloet besmet</l>
<l><pb n="39"/>Ende sine rechtre side ghesplet</l>
<l n="825">An thout was verheven?</l>
<l>Of dat hovet van onser wet</l>
<l>Met scarpen doornen was beset,</l>
<l>Alset noch es bescreven:</l>
<l>Eist dattu wesen wilt sijn let,</l>
<l n="830">Magherlike drinc ende et,</l>
<l>Lere weelde begheven,</l>
<l>Oftu moets sware sneven.</l>
</lg>
<lg><head type="strophe">65.</head>
<l>Niet en segghic, dat rijcheit sent</l>
<l>Die siele in den torment,</l>
<l n="835">Op datment nutte met rechte.</l>
<l>Maer sekerst es, vlien dat serpent,</l>
<l>Dan wandelen daer omtrent,</l>
<l>Dat het di niet bevlechte.</l>
<l>Want rijcheit maect den menighen so blent,</l>
<l n="840">Dat hi Gode niene kent;</l>
<l>Dus scheet men van den lechte</l>
<l>Ende wert van levene een rent,</l>
<l>Dan valt men int helsche convent.</l>
<l>Dus bringhet in die hechte</l>
<l n="845">Die duvel sine knechte."</l>
</lg>
<lg><head type="strophe"><pb n="40"/> 66.</head>
<l>"Jacop, du spreecs wel ende waer.</l>
<l>Die wech es naeuwe ende swaer</l>
<l>Ende sere onghetreden</l>
<l>Met aermoede te clemmene daer,</l>
<l n="850">Daer men levet sonder vaer</l>
<l>In eweliken vreden."</l>
<l>"Martijn, so trec die aerme naer,</l>
<l>Dele hem stille ende openbaer</l>
<l>Van dire weeldicheden.</l>
<l n="855">Ere der kerken enten outaer;</l>
<l>Het wert ten joncsten daghe claer,</l>
<l>Daer di God sal besteden</l>
<l>Met sinen lieven leden.</l>
</lg>
<lg><head type="strophe">67.</head>
<l>Es die wech naeuwe ende hooch,</l>
<l n="860">Daer Jhesus bi te hemele vlooch</l>
<l>Dats passie ende aermoede</l>
<l>Oftu meer hebs dan di dooch,</l>
<l>Om die Gods hulde pooch,</l>
<l>Dele van dinen goede.</l>
<l n="865">Dine fiere herte booch</l>
<l>Ten aermen mensche ende tooch</l>
<l>Ontfaermicheit van moede.</l>
<l>God selve, die noit en looch</l>
<l>Enten milden noit bedrooch,</l>
<l n="870"><pb n="41"/> Sette di in siere hoede</l>
<l>Buten des viants roede!"</l>
</lg>
<lg><head type="strophe">68.</head>
<l>"Jacop, die werelt maect ghescal</l>
<l>Ende ti&#x00EB;nt den vrouwen al,</l>
<l>Dat wi in sonden sneven:</l>
<l n="875">Want Ieve viel den eersten val,</l>
<l>Daer wi omme int ertsche dal</l>
<l>Noch alle sijn verdreven.</l>
<l>So segghen si, groot ende smal,</l>
<l>Dat soe Adame therte stal,</l>
<l n="880">Die hem hare liet vergheven.</l>
<l>Sech mi, wien men ti&#x00EB;n sal</l>
<l>Dit verlies sonder ghetal,</l>
<l>Daer wi omme moeten beven,</l>
<l>Alse enden sal dit leven."</l>
</lg>
<lg><head type="strophe">69.</head>
<l n="885">"Martin, hine es niet vroet,</l>
<l>Die mi ti&#x00EB;t, dat hi mesdoet,</l>
<l>Kent hi vrome of scade.</l>
<l>Ic sie die see, ic sie die vloet,</l>
<l>Ic settere willens in den voet</l>
<l n="890">Bi enen dommen rade:</l>
<l>Wien maghics draghen evelmoet,</l>
<l>Of mi die stroom metter spoet,</l>
<l><pb n="42"/>Draghet in den ghewade?</l>
<l>Of ic quaet kenne ende goet</l>
<l n="895">Ende ic mi veinse verwoet,</l>
<l>Men salt claghen spade,</l>
<l>Dat ic mi verlade.</l>
</lg>
<lg><head type="strophe">70.</head>
<l>Sulc ti&#x00EB;t der vrouwen upsien,</l>
<l>Dat si hem dat herte ontien</l>
<l n="900">Alse die steen die naelde.</l>
<l>Hi dinct mi mesdoen in dien,</l>
<l>Wilde hi der waerheit ghien,</l>
<l>Dat hi daer toe taelde.</l>
<l>Wat moghens vrouwen, dat manne plien</l>
<l n="905">So naeuwe om hare scoonheit spien?</l>
<l>Wies diese daer toe haelde?</l>
<l>Wilde die claghere te tide vlien,</l>
<l>Sone mochtem niet messchien,</l>
<l>Ende hi den sin verstaelde,</l>
<l n="910">Eer hem therte daelde.</l>
</lg>
<lg><head type="strophe">71.</head>
<l>   Vrouwen sijn bi naturen goet;</l>
<l>Si slachten den wine enter gloet,</l>
<l>Die de werelt verbliden.</l>
<l>Die des wijns te vele in doet</l>
<l n="915">Ende te naer den viere set den voet,</l>
<l>Hine cans niet gheliden.</l>
<l><pb n="43"/>Waren die manne also behoet,</l>
<l>Dat si oghen, sin ende moet</l>
<l>Wel consten besniden,</l>
<l n="920">So ware vrouwen minne spoet.</l>
<l>Nu werden si van minnen verwoet,</l>
<l>Diere dompelike toe tiden.</l>
<l>Dit doet vrouwen beniden.</l>
</lg>
<lg><head type="strophe">72.</head>
<l>Dat men lettel ghetrouwe kint</l>
<l n="925">Vrouwen, claghic niet een twint</l>
<l>Bi ere maniere:</l>
<l>Want wat so men vele vint,</l>
<l>Wert onwert ende onghemint,</l>
<l>Ende men copet ondiere.</l>
<l n="930">Manne sin loser dan die wint;</l>
<l>Hare scone claghen vrouwen verblint,</l>
<l>Want si sijn goedertiere.</l>
<l>Groter sonden hi hem bewint,</l>
<l>Die valsche woorden vrouwen toe sint;</l>
<l n="935">God die moetene schiere</l>
<l>Senden ten helschen viere!</l>
</lg>
<lg><head type="strophe">73.</head>
<l>Wat mochte ver Ieve, dat Adam</l>
<l>Dor haren wille den appel nam,</l>
<l>Dat wi noch besterven?</l>
<l n="940"><pb n="44"/> Ic waenre ons vordeel ave quam:</l>
<l>Hier omme wart mensche themelsche lam</l>
<l>Te onser alre bederven.</l>
<l>Hi versoende den vader gram</l>
<l>Ende wijsde ons den wech enten dam</l>
<l n="945">Toter hogher erven.</l>
<l>Selsienre dinc noit man vernam,</l>
<l>Dan die maghet Gode maecte so tam,</l>
<l>Dat hi hem ene werven</l>
<l>Dor ons liet bederven.</l>
</lg>
<lg><head type="strophe">74.</head>
<l n="950">Wat maken quaetsprekers ghescal?</l>
<l>Vrouwen dadent welna al,</l>
<l>Dat dit wonder gheschiede.</l>
<l>Al dat es ende wesen sal</l>
<l>Ende oint was sonder ghetal,</l>
<l n="955">Inghele ende liede,</l>
<l>Benediden groot ende smal</l>
<l>Maria, die ghenas den val</l>
<l>Van menscheliken diede.</l>
<l>Soe was, die rovede ende stal</l>
<l n="960">Die sielen int helsche dal,</l>
<l>Die Lucifer beghiede</l>
<l>Dat ware sine maisniede."</l>
</lg>
<lg><head type="strophe"><pb n="45"/> 75.</head>
<l>"Jacob, du best den vrouwen hout,</l>
<l>Du gheves den mannen al de scout;</l>
<l n="965">Ic wane, ict best ghedoghe.</l>
<l>Ic vergheve al onghedout</l>
<l>Allen vrouwen, jonc ende out,</l>
<l>Omme die vrouwe hoghe,</l>
<l>Daer ons af quam onse behout.</l>
<l n="970">Ghedanct si soes menichfout,</l>
<l>Dat soene uphilt met soghe,</l>
<l>Die ons benam dat helsche cout.</l>
<l>In hare bem ic te endene bout</l>
<l>Onse dialoghe.</l>
<l n="975">In vraghe nemmeer no en toghe."</l>
</lg>

</body>
</text>
</TEI.2>
